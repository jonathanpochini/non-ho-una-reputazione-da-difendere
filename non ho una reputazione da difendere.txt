Faccio un po' di outing destrutturato.
Perché mi sento un po' cyrano ora e quindi scrivo e scrivendo mi consolo.
Lo scopo e il servizio di questo outing dovrebbe in qualche modo derivare dalla consapevolezza che spesso - per lavoro o per diletto - scrivo, comunico con testi, immagini e pagine web.
Qualcuno in passato, in differenti parti del pianeta, ha talmente gradito i miei articoli che mi ha dato amichevolmente del "guru". Qualcun altro si è poi attaccato all'appellativo "guru" per attaccarmi in maniera evidente a volte, in maniera sottile altre. Ma questa è un'altra storia.
Perché il fuoco dell'outing ora è proprio il mio modo di scrivere. Che dire?
Quando sento che funziona sento le parole che vanno da sole. Mi ricorda un po' il massaggio, poiché anche quando massaggio sento le mani che vanno un po' da sole, secondo una saggezza tutta loro che non può essere mentale e non può essere compresa dalla mente.
Uguale quando scrivo: le parole si scrivono da sole.
Ma questa che sembra una gran figata in realtà significa semplicemente che non ho un vero e proprio controllo su quanto scrivo e che quindi non posso esercitare nemmeno un criterio di Verità, che per carità sarà sempre una verità parziale... ma con queste parole che partono da sole non posso nemmeno applicare quella.
Allora ecco che Las Palmas diventa la mecca dei nomadi digitali europei, che a Bali ci vogliono andare tutti e che El Hierro... diventa quella perla nascosta che non puoi lasciarti sfuggire.
Ma se questo fosse preoccupante lo è forse di più l'immagine che queste parole -  di cui, ribadisco, non ho il controllo - dipingono di me.

Un guru? Un eroe? Una persona realizzata? O forse soltanto una persona meravigliosa?

Nessuno s'inganni. 

Umano che non sono altro, sono anch'io soggetto ai rovesci della vita, al giogo del karma e alle scortesie dei miei simili.
Sufficientemente difettoso da accomunarmi alla massa ho dei sogni come tutti e se forse ho un po' il merito di nutrirli, i progetti per avvicinarmi alla loro realizzazione fanno spesso acqua.
Fosse solo quello.
Ho scheletri nell'armadio, passati di cui vergognarsi, macchie non cancellabili e probabilmente crimini irrimediabili. Alcune cose mi trarrebbero l'odio del mio vicino, altre la derisione.

Non voglio dirti che ti deluderò, che non ce ne è bisogno.
La possibilità di deluderti la potrei avere se tu in qualche modo mi ammirassi, ma non è questo il caso.

Quello che voglio dire però è che...
non ho una reputazione da difendere.

E questo mi rende particolarmente pericoloso.


